## Розділ 27. Смиреннослів'я

_Смиренномудрий не повинен виказувати своє смирення на словах. Прп. Варсонофій Великий_

Смиренномудрий не повинен виказувати своє смирення на словах.

Окрім дорогоцінного діаманту бувають його підробки зі скла, нічого не варті в порівнянні зі справжнім діамантом. Недосвідчене око не відрізнить підробку від оригіналу.

Так само окрім справжнього смирення буває і підроблене, напущене смирення.

Так, прп. Симеон Новий Богослов попереджує нас:

> _Є удаване смирення, яке походить від недбальства та лінощів. Істинне смирення не виказує себе і не промовляє смиренних слів, і не тільки ховає усі свої чесноти, але хоче взагалі ніяк не виказувати себе і не говорити про себе._

Як каже прп. Варсонофій Великий:

> _Смиренномудрий не повинен виказувати своє смирення на словах; смирення на словах є н**а**плодом гордощів і безладно породжує через них матір свою — марнославство._

Ігнатій Брянчанинів пише:

> _Господь заповідав звершувати усі чесноти таємно (Мф 6:1-18), а смиреннослів'я є виявленням смирення напоказ людям. Воно — пр**и**кид, омана, по-перше, себе, потім інших, тому що зат**а**їння своїх чеснот складає одну з властивостей смирення, а смиреннослів'ям та смиренноподобою ось це зат**а**їння якраз-таки і знищується._

"Перебуваючи межи братією твоєю, — каже св. Іоанн Ліствичник, — слідкуй за собою, щоб тобі ніяк не видатися у чому-небудь праведнішим за них. Інакше вчиниш подвійне зло: братію уразиш твоєю облудою та удаванням, у собі ж неодмінно заснуєш сердопишність."

Г**а**дане та удаване смирення старець Макарій Оптинський називав "котячим" смиренням.

За такого влаштування духу люди справді уподібнюються коту: доки його гладять по шерст**і**, він вдоволений, підлещується та муркоче. Але варто лише погладити його проти шерсті, як він зараз же наїжачиться та запирхає. Так і люди з уд**а**ваним смиренням не витримують виявів та вказівок на їхні недоліки: вони будуть виправдовуватися, сперечатися, дратуватися та гніватися і охолонуть до своїх вик**а**зчиків.

Тому від істинного смирення треба добре відрізняти "смиреннослів'я" — схильність виказувати своє смирення у словах самопокори.

До смиреннослів'я удаються і деякі з тих християн, які щиро шукають своєї самопокори. Але виявлення у словах свого смирення хіба є доказом справжньої присутности ницости духу?

Смиреннослів'я завжди може видатися тільки вдаванням і хизуванням своєї чесноти смирення. Але навіть якщо дійсно за словами є справжнє смирення, то чи добре хвалитися та напоказ виставляти свою чесноту? Якщо не можна вихвалятися своєю красою, талантами чи добрими вчинками, то чи можна хвалитися наявністю смирення?

Отже, в обох випадках смиреннослів'я негоже в устах християнина, і його зазвичай не чути з вуст воістину смиренних християн.

Щоби уникати смиреннослів'я, святі отці рекомендують християнам мовчати і при хвальбах: перечення і в цьому випадку буде тільки смиреннослів'ям.

І якщо ми дійсно смиренні, ниці духом та вважаємо себе за ніщо (тобто, за нікчемність), то це ми можемо відкривати тільки в молитвах Господу Богу: Він один знає нас досконало. Він прийме і нашу самопокору, якщо вона щира, а якщо вона навіть не зовсім відповідає справжній мірі нашої ницости духовної, то і тут Він попустить нам нашу неміч і наше перебільшення в самопокорі розцінить як прагнення досконалости.

Частіше за все смиреннослів'я перед людьми є лише хизуванням, маскуючим марнославство. Тут смирення буває гірше гордощів.

Один інок надто зловживав смиреннослів'ям. Його вирішили виправити. Одного разу, коли він сидів за трапезою, один зі старших іноків різко вимовив: _"Як ти смієш сидіти тут зі святими отцями?" — "Тому що я теж святий отець"_, — відповів ображений інок, забувши за своє смиреннослів'я.

Одначе, як то кажеться, нема правил без виключень. Смиреннослів'я зустрічається і у псалмах Давида _(Пс. 21:7)_ і в ап. Павла (напр. _1 Кор. 15:9_), і у творіннях низки святих отців, включаючи Антонія та Варсонофія Великих. Але всі вони дійсно були смиренні і, знаючи, що їх шанують люди як великих, хотіли показати всім приклади смирення. І що було доречно у великих, те не личить звичайним християнам, яким треба дотримуватися непримітности, скромности, мовчазности та аж ніяк не виставляти на розгляд своє показне смирення.
