![img](../img/sonce.jpg)

### Шостопсалміє

#### Псальма 3

Господи, чого так намножилось напасників моїх? Богато їх повстає проти мене.  
Богато їх каже до душі моєї: нема йому спасіння у Бога його...  
Але-ж, Господи, Ти заступник мій єси, Ти моя слава, Ти підносиш голову мою.  
Голосом своїм кличу я до Господа, і Він чує мене з гори святої Своєї.  
Засипляю я й сплю, і підводжуся, бо Господь обороняє мене.  
Не злакаюсь я десятків тисяч людей, що зо всіх боків нападають на мене.  
Встань, Господи, спаси мене, Боже мій, бо Ти перемагаєш усіх, що ворогують проти мене, Ти зуби грішників кришиш.  
Від Господа спасіння, і над народом Твоїм благословення Твоє.  
Засипляю я й сплю, і підводжуся, бо Господь обороняє мене.  

#### Псальма 37

Господи, не в суворости Своїй карай мене, і не в гніві Своїм наказуй мене.  
Бо стріли Твої застрягли в мені, і Ти зміцнив надо мною руку Свою.  
Від гніву Твого нема здоровля в тілі моїм, нема спокою в костях моїх від гріхів моїх.  
Бо беззаконня мої перевищили голову мою; мов тягар важкий, вони затяжіли на мені.  
Загноїлися й зіпсувалися рани мої від нерозуму мого.  
Став я нужденним, і над міру зігнувся, цілий день ходжу я сумуючи.  
Бо бедра мої покрилися ранами, і нема здорового місця на тілі моїм.  
Знемігся я, і став над міру пригнобленим; від стогону серця свого голошу я.  
Господи, перед Тобою все бажання моє, і зітхання моє від Тебе не потаїться.  
Серце моє непокоїться, опустила мене сила моя, і ясність очей моїх — і теї нема при мені.  
Друзі мої й приятелі мої, побачивши рани мої, відступилися, а родичі мої — стали здалека...  
Розставляють сітки на мене ті, що шукають душі моєї, а бажаючі лиха мені видумують марности, і день-у-день вигадують зради.  
А я, мов глухий, не чую, і як німий, не відкриваю уст своїх.  
І став я мов людина та, що не чує, і що в устах своїх не має оправдання...  
На Тебе, Господи, я надію покладаю; Ти почуєш мене, Господи Боже мій.  
І сказав я: нехай, колись не натішаться з мене вороги мої; як хитаються ноги мої, вони проти мене наговорюють...  
А я на рани готовий, і журба моя завжди передо мною; бо провину свою я визнаю, і журюся гріхом своїм.  
А вороги мої живуть, та зміцняються більше, ніж я, і множаться ті, що ненавидять мене безневинно...  
Ті, що відплачують мені злом за добро, очернили мене, бо я дбаю про правду...  
Не залиши-ж мене, Господи Боже мій, не відступися від мене.  
Поспіши на поміч мені, Господи, Спасителю мій.  

#### Псальма 62

Боже, Боже мій, я з світання виглядаю Тебе.  
Прагне до Тебе душа моя, і як часто мліє по Тобі тіло моє в землі пустій, непрохідній і безвідній, щоб бачити силу Твою і славу Твою, як я бачив Тебе у Святині.  
Бо милосердя Твоє краще за життя; уста мої прославлятимуть Тебе.  
Так хвалитиму Тебе за життя свого; у імя Твоє піднесу руки свої.  
Немов жиром і мастею нехай наповниться душа моя, і голосом радісним хвалитимуть Тебе уста мої.  
Коли я згадаю Тебе на постелі своїй, то аж до ранку роздумую про Тебе.  
Бо Ти поміч моя, і під заслоною крил Твоїх звеселюся я.  
Душа моя лине до Тебе, — і правиця Твоя пригортає мене.  
А вороги даремно шукають душі моєї, — підуть вони в безодні підземні.  
Буде їх віддано в руки меча, і поживою шакалів стануть вони.  
А цар*) звеселиться в Бозі; прославиться кожний, хто присягає Ним, бо замовкнуть уста, що говорять неправду.  
Аж до ранку роздумую я про Тебе, бо Ти поміч моя, і під заслоною крил Твоїх звеселюся я.  
Душа моя лине до Тебе, — і правиця Твоя пригортає мене.  

Слава Отцю і Сину і Святому Духові і нині і повсяк час, і на віки вічні. Амінь.  
Алилуя, алилуя, алилуя, слава Тобі Боже. (3 рази).  
Господи, помилуй (3 рази).  
Слава Отцю і Сину і Святому Духові і нині і повсяк час, і на віки вічні. Амінь.  

	___  
*) Можна: "нарід наш", або "нарід український".  

#### Псальма 87

Господи, Боже, Спасителю мій, в день і в ночі голошу я перед Тобою.  
Нехай дійде до Тебе молитва моя, нахили ухо Своє до благання мого, бо переповнилась душа моя горем, і життя моє до гробу наближилось.  
Мене прирівняно до тих, що сходять в могилу; став я немов чоловік безпомічний, між мерцями полишений.  
Я немов ті побиті, що лежать в домовині, про яких не памятаєш Ти більше, і яких від руки Твоєї відкинено.  
Покладено мене в могилу глибоку, в темноту і в тінь смертельную.  
Наліг на мене гнів Твій, і всі хвилі Свої навів ти на мене...  
Віддалив Ти від мене знакомих моїх, і став я немилим для них.  
Замкнено мене, і я не виходжу, очі мої знемоглися від горя.  
Кличу я до Тебе, Господи, цілий день, і здіймаю до Тебе руки свої.  
Чи-ж над мерцями вчиниш Ти чудо? Чи-ж встануть померші і будуть хвалити Тебе?  
Чи розповість хто в могилі про ласку Твою, чи про правду Твою в домовині?  
Чи-ж в темряві пізнано буде чуда Твої, і справедливість Твою в землі забуття?  
А я до Тебе, Господи, кличу, і молитва моя Тебе попереджує вранці.  
Чому, Господи, відкидаєш душу мою, ховаєш лице Своє від мене?  
Убогий я, і в злиднях від молодости своєї; піднявшися, я впокорився і знемігся.  
На мене ліг гнів Твій, страхіття Твої турбують мене.  
Вони щоденно обгортають мене, мов вода, вони оточують мене разом.  
Віддалив Ти від мене друга й приятеля, і знакомих моїх зза страждань...  
Господи, Боже, Спасителю мій, в день і в ночі голошу я перед Тобою.  
Нехай дійде до Тебе молитва моя, нахили ухо Своє до благання мого.  

#### Псальма 102

Благослови, душе моя, Господа, і вся істото моя імя святеє Його.  
Благослови, душе моя, Господа, і не забувай за всі добродійства Його.  
Він прощає усі беззаконства твої, всі недуги твої вздоровляє.  
Він визволяє від загибелі життя твоє, вінчає тебе ласкою та милосердям.  
Він вповні заспокоює добром бажання твоє; оновиться, як орлина, молодість твоя.  
Господь творить милосердя і суд всім покривдженим.  
Він показав шляхи Свої Мойсеєви, синам Ізраїльським волю Свою.  
Милосердний і ласкавий Господь, довготерпеливий і наймилостивійший.  
Не назавжди прогнівається Він, і не на віки ворогуватиме.  
Не по наших провинах Він поводиться з нами, й не по наших гріхах відплачує нам.  
Бо як високо небо від землі, так велика ласка Його на тих, що бояться Його.  
Як схід від заходу далеко, так від нас віддалив Бог наші провини.  
Як любить батько синів, так Господь милує тих, що бояться Його.  
Бо Він знає нашу природу, памятає, що ми — порох.  
Чоловік — як трава дні його, як той цвіт польовий, так він відцвитає.  
Бо як вітер повіне над ним, не стане його, і не знати вже більше місця по нім.  
Ласка-ж Господня від віку й до віку над тими, що бояться Його.  
І справедливість Його на потомках, що заповіт Його заховують, і памятають про те, щоб приказання Його сповнювати.  
На небі поставив престол Свій Господь, і царство Його над всіма володіє.  
Благословіть Господа, всі Анголи Його, ви, сильно могучі, що виконуєте прикази Його, зачувши голос слів Божих.  
Благословіть Господа, всі сили Його, ви, слуги Його, що чините волю Його.  
Благословіть Господа, всі діла Його, на всіх місцях володіння Його. Благослови, душе моя, Господа.  
На всіх місцях володіння Його, благослови, душе моя, Господа.  

#### Псальма 142

Господи, вислухай молитву мою, уваж на благання моє в правді Своїй, вислухай мене в справедливости Своїй.  
І не входь на суд з слугою, бо ніхто живий не виправдається перед Тобою.  
Неприятель переслідує душу мою, топче у землю життя моє.  
Садовить мене в темряву, як давно померлих; і сумує в мені дух мій, непокоїться в мені серце моє.  
Памятаю я дні минулі, розмишляю над всіми ділами Твоїми, над учинками рук Твоїх розважаю я.  
Зводжу я до Тебе руки свої, душа моя прагне Тебе, як земля суха води.  
Скоро вислухай мене, Господи, бо дух мій знемігся.  
Не ховай лиця Свого від мене, щоб не став я подібним до тих, що сходять в могилу.  
Дай мені зранку почути ласку Твою, бо на Тебе я надіюся.  
Покажи мені, Господи, дорогу, якою ходитиму, бо до Тебе підношу я душу свою.  
До Тебе вдаюся, Господи, визволь мене від ворогів моїх; навчи мене чинити волю Твою, бо Ти єси Бог мій.  
Дух Твій добротливий допровадить мене до землі праведної: ради імени Твойого, Господи, оживи мене.  
Справедливістю Своєю виведи з смутку душу мою, і з ласки Своєї понищ ворогів моїх.  
І погуби всіх, що напосіли на душу мою, бо я-ж слуга Твій.  
Вислухай же мене, Господи, в справедливости Своїй, і не входь на суд з слугою Своїм (два рази).  
Дух Твій добротливий допровадить мене до землі праведної.  
Слава Отцю і Сину і Святому Духові, і нині і повсяк час, і на віки вічні, амінь.  
Алилуя, алилуя, алилуя, слава Тобі, Боже. (три рази).  